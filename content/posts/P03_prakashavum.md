+++
date = '2020-12-14T12:33:42+01:00'
draft = false
title = 'പ്രകാശവും മെഴുകുതിരിയും'
+++

അടുത്ത ദിവസം പരീക്ഷയാണ്. പഠിച്ച കര്യങ്ങൾ മറക്കാതിരിക്കാനും, പഠിച്ച ഭാഗങ്ങളിൽ നിന്നും മാത്രം ചോദ്യങ്ങൾ വരാനും പ്രാർത്ഥിക്കണം എന്ന് വിചാരിച്ചു.പള്ളിയിൽ പോയി മെഴുകു തിരി കത്തിച്ചേക്കാം. പരീക്ഷയുള്ള കാര്യം ജോഷിച്ചാച്ചനോട് പറയാറുള്ള പതിവ് തെറ്റിക്കേണ്ട എന്നു കരുതി, കൂടെ മെഴുകുതിരി വാങ്ങാനുള്ള കാശും ചോദിക്കണം എന്ന് വിചാരിച്ചു ഞാൻ ദിവ്യരക്ഷാലയത്തിലെ ഞങ്ങളുടെ വീട്ടിൽ നിന്നും ഇറങ്ങി. ജോഷി ചച്ചൻ മുറ്റത്ത് തന്നെ ഉണ്ട്. എങ്ങോട്ടോ പോകാനായി തിരക്ക് കൂടുകയാണ് എന്ന് തോന്നി.. ഓടിച്ചെന്ന് കാര്യം അവതരിപ്പിക്കാൻ ഞാൻ തിടുക്കത്തിൽ ജോഷി ചാച്ചന്റെ അടുക്കലേക് ചെന്നൂ. “ജോഷി ചാച്ചാ.. നാളെ പരീക്ഷയാണ്, എനിക്ക് വേണ്ടി പ്രാർത്ഥിക്കണം” എന്ന് ഞാൻ പറഞ്ഞു. “ഒരു കുഴപ്പവും ഉണ്ടാവില്ല, കൊച്ച് ധൈര്യമായി പോയി എഴുത് ” എപ്പോഴും പറയാറുള്ള പോലെ തോളത്തു തട്ടികൊണ്ട് ജോഷി ചാച്ചൻ പറഞ്ഞു. അപ്പോൾ ഞാൻ ജോഷി ചാച്ചനോട് ഒരു മെഴുകുതിരി വാങ്ങുവാനുള്ള കാശ് ചോദിച്ചു… പള്ളിയിൽ തിരി കത്തിച്ചു പ്രാർത്ഥിക്കണം അതിനാണ്. അപ്പോൾ തന്നെ അതിനുള്ള കാശ് എടുത്ത് തന്നിട്ട് ജോഷി ചാച്ചൻ പറഞ്ഞു…. ” ഈ മെഴുകുതിരിയിൽ നിന്നും എന്താണ് മനസിലാക്കേണ്ടത് എന്ന് അറിയുവോ കൊച്ചിന്??.. ” എന്നിട്ട് അദ്ദേഹം തുടർന്നു, ” ചുറ്റും പ്രകാശം നിറച്ചുകൊണ്ട് അത് സ്വയം കത്തി തീരുകയാണ് മറ്റാർക്കോ വേണ്ടി…” അങ്ങനെ ആ പൈസയും വാങ്ങി ഞാൻ നടന്നു നീങ്ങിയപ്പോൾ എൻ്റെ മനസിലും എനിക്ക് ചുറ്റിലും പല നിറത്തിലും രൂപത്തിലും ഉള്ള മെഴുകുതിരികൾ കണ്ടു.
